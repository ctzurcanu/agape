---
id: ff9Ir4rE1lI
title: "Consiliul secret - Privy Council"
sidebar_label: "Consiliul secret - Privy Council"
---

<div class="video-float-container">
  <iframe
    width="560"
    height="315"
    src="https://www.youtube.com/embed/ff9Ir4rE1lI"
    title="YouTube video player"
    frameborder="0"
    allow="accelerometer; autoplay; clipboard-write; encrypted-media; gyroscope; picture-in-picture; web-share"
    referrerpolicy="strict-origin-when-cross-origin"
    allowfullscreen
  ></iframe>
</div>

## Consiliul secret - Privy Council

Lyrics: Dimitrie Bolintineanu

La senat s-adună capii cei mai bravi,  
Soli germani, soli unguri, deputaţi moldavi,  
Preoţi venerabili cu păstorul mare,  
Nobilă junime plină de-nfocare.

Dar Mihai cu faţa nobilată-n dor,  
Cel întâi se scoală şi le zice lor:  
— „Astăzi turcii calcă drepturile sfinte,  
Schimbă viaţa-n moarte, ţările-n morminte.

D-astăzi peste faţa dalbelor câmpii  
Pe ruine-nalţă splendide geamii.  
Câmpul schimbă faţa şi se-mbracă-n doliu;  
După dânşii urmă flăcări, moarte, spoliu.

Prin altare sfinte vasele zdrobesc;  
Intră prin familii, pe copii turcesc;  
Mume şi fecioare ruşinos insultă;  
De nici o putere barbarii n-ascultă.

Suflete-njosite ce-n lume trăiesc  
Ca să ruşineze neamul omenesc,  
În această ţară calea lor arată  
Şi de dorul ţării fierbântat se-mbată.

Neamul nostru piere; dar ce e mai rău,  
Cade cu ruşine pe mormântul său!  
D-astăzi înainte numai cu arma-n mână  
Va scăpa de moarte patria română.

Între viaţa sclavă ş-un mormânt fălos  
Nu-întârzie-un suflet nobil, generos.  
Astfel totdauna ţara liberară  
Vechi eroi ce-n fală se glorificară.

Inima lor mare să vieze-n noi!  
Să pierim sub arme ca străbunii-eroi!"  
Astfel zice domnul. Un boier răspunde:  
— „Dorul ţării noastre sufletu-mi pătrunde.

Vorbele-ţi sunt mândre, dulce mă răpesc  
Din amare gânduri unde rătăcesc!  
Dar, înalte doamne! mult ar fi mai bine  
Să-mblânzim pe heară prin cuvinte line.

  
Ţara-i obosită ca un trist mormânt,  
Aur, arme, braţe, doamne, nu mai sânt.  
Apărarea noastră, cât de dalbă fie,  
Ar scorni pe ţară zile lungi d-urgie.

Inimile noastre zboară călduros  
Peste-al bărbăţiei zid alunecos,  
Dar înţelepciunea caută-a ne duce  
Prin furtuni turbate către ţelul dulce."

Zice. Dar eroul astfel a vorbit:  
— „Înţeleaptă-mi pare vorba ce-ai grăit,  
Dar de-nţelepciunea robului ce-n fiare  
Tremură să piarză zilele-i amare.

Poate-al ţării tale nobil, sfânt amor  
A putut să-ţi facă gând îndoitor?  
Este-nchisă calea pacea dulce-a cere.  
Turcii pleacă fruntea numai la putere;

În lumina minţii orbi sunt ochii lor;  
Singuri îşi prepară negru venitor.  
Frica d-a ne pierde pare slab prepus.  
Nimeni cu-arma-n mână ţara n-a supus.

Ne-nvoirea noastră, setea de domnie  
Inimilor sclave datu-ne-a-n sclavie.  
Fraţii de Moldova, dalbi, leali eroi,  
Gintele vecine vor veni cu noi.

Dar de-am fi chiar singuri, încă-ar fi mai bine  
Să murim cu fală decât cu ruşine!"  
Capul legii noastre cere-a cuvânta.  
Flacără divină luce-n faţa sa:

— „Legea ni se calcă, ţara se robeşte  
Ş-armia română tot mai vieţuieşte."  
Zice şi realţă braţu său în sus,  
Arătând pe cruce chipul lui Isus:

— „Crist muri pe cruce pentru-umanitate  
Şi prin moarte dete lumii libertate.  
Nu-i creştin acela ce nu ştie-a da,  
Pentru-al ţării bine, pacea, viaţa sa!

Dincolo de moarte radios străluce  
Soarele măririi eroilor, dulce.  
Ochii-nţelepciunii, cei de moarte plini,  
Nu pot să pătrunză dulcile-i lumini.

Astfel este omul ce-njosirea-abate  
Tremură să moară pentru libertate.  
Dar poporul nostru, nobil, generos,  
Rupe cu-a lui viaţă lanţul ruşinos."

Astfel le vorbeşte. Domnul oaste strânge,  
Luptă mare-ncepe, pe barbari înfrânge.

Astfel le vorbeşte. Domnul oaste strânge,  
Luptă mare-ncepe, pe barbari înfrânge.
