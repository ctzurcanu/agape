---
id: kMTFFUOyL6s
title: "Psalmul 50 - Psalm 50"
sidebar_label: "Psalmul 50 - Psalm 50"
---

<div class="video-float-container">
  <iframe
    width="560"
    height="315"
    src="https://www.youtube.com/embed/kMTFFUOyL6s"
    title="YouTube video player"
    frameborder="0"
    allow="accelerometer; autoplay; clipboard-write; encrypted-media; gyroscope; picture-in-picture; web-share"
    referrerpolicy="strict-origin-when-cross-origin"
    allowfullscreen
  ></iframe>
</div>

## Psalmul 50 - Psalm 50

Lyrics: St. Metropolitan Dosoftei, 1673   
https://en.wikipedia.org/wiki/Dosoftei 

Fie-Ţi milă, Doamne, de mă iartă,   
cu milostivirea Ta cea bogată, 

și, pentru a Ta ieftinătate,   
să mă curățești de răutate! 

Și mai vârtos de păcat mă spală   
și mă limpezește de greșeală! 

Căci eu îmi știu a mea fărădelege   
și păcatul meu, care înaintea mea merge. 

Ţie Ți-am greșit, Doamne Sfinte,   
când am nelegiuit mai-nainte. 

Cuvintele Tale Te îndreaptă   
la Judecată să-nvingi, când vei da plată. 

Iată-s zămislit în strâmbătate,   
alăptat de maică-mea-n păcate! 

Ci Tu, Doamne, Tu iubești dreptatea   
și-Ţi arăţi spre mine bunătatea. 

Și prin taine ce nu se pot spune   
mi-ai arătat a Ta-nţelepciune. 

Cu isopul Tău mă spală și mă înnoiește   
și mă scaldă de mă curățește! 

Să fiu spălat și alb cum e omătul,   
să mă bucur și eu cu tot Dreptul 

de vestiri bune și preacuvioase,   
și să-mi bucuri sărmanele oase! 

Doamne, nu-Ţi întoarce sfânta-Ţi față,   
pentru greșelile ce-am făcut, cu greață! 

Și câte-am lucrat fără-de-lege,   
cu milostivirea Ta le șterge! 

Inimă curată Tu-mi rezidește   
și duh drept în pântece-mi înnoiește! 

Nu mă lepăda de la sfânta-Ţi față   
și Duhul Tău cel Sfânt ce mă-nvaţă 

să nu-L depărtezi de la mine,   
ci să-mi dai bucurie cu bine! 

Și sfânta Ta, Doamne, mântuire   
să-mi dai, și Duh de călăuzire! 

Ca să-nvăţ pe cei fărădelege   
către căile Tale s-alerge, 

să se-ntoarcă de la răutate   
spre a Ta sfântă bunătate. 

Și mă scoate, Doamne, de la sânge,   
cu mântuirea Ta, de mă strânge! 

Și cu adevărul Tău împreună   
limba mea să-și facă voie bună! 

Și buzele mele, Doamne Sfinte,   
să-mi deschizi, și gura-mi să Te cânte, 

să vestească fără sfială   
în tot locul de sfânta Ta fală. 

Că de-ai pofti jertfă, i-aș aduce,   
dar jertfa cea arsă nu Ţi-e dulce. 

Lui Dumnezeu jertfa ce-l place   
e cea care cu sufletul frânt se face. 

Inima cea zdrobită și înfrântă   
lui Dumnezeu nu-I va fi urâtă. 

Și cu a Ta, Doamne, bună vrere,   
Sionului să-i faci mângâiere! 

S-aibă din toate părțile pace   
până ziduri-nalte se vor face 

împrejur de-a Ierusalimului cetate,   
ca să lumineze har și dreptate. 

Atunci jertfe drepte Îţi vom face,   
colaci și prinoase, cum Îţi place, 

vin și pâine, ulei și colivă dulce.   
Și viţei pe altare-Ţi vom aduce.
