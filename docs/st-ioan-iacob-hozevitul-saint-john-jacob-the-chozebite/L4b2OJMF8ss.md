---
id: L4b2OJMF8ss
title: "Crucea Vieţii - The Life's Cross"
sidebar_label: "Crucea Vieţii - The Life's Cross"
---

<div class="video-float-container">
  <iframe
    width="560"
    height="315"
    src="https://www.youtube.com/embed/L4b2OJMF8ss"
    title="YouTube video player"
    frameborder="0"
    allow="accelerometer; autoplay; clipboard-write; encrypted-media; gyroscope; picture-in-picture; web-share"
    referrerpolicy="strict-origin-when-cross-origin"
    allowfullscreen
  ></iframe>
</div>

## Crucea Vieţii - The Life's Cross

Lyrics: St. Ioan Iacob Hozevitul

Un creştin odinioară  
Tot se căina mereu:  
Grea mai este crucea asta  
Ce mi-a dat-o Dumnezeu!

Cum o dau nu-mi merge bine,  
De necazuri nu mai scap,  
Şi muncesc din greu ca boul  
Până cad lângă “proţap”!

Iară alţii sunt mai leneşi  
Şi trăiesc mai în belşug,  
Numai mie (vorba ceia)  
“Boii nu-mi mai trag la jug”!

Şi ofta creştinul nostru  
Şi era mereu cârtind:  
Nimeni nu putea odată  
Să-l audă mulţumind.

Însă cel de sus Părinte  
Care-ajută pe “mişei”  
Căutând din cele Sfinte  
Cercetatu-l-a pe el.

A trimes la el un Înger  
Noaptea când dormea trudit  
Şi luând pe om de mână  
L-a urcat pe deal la Schit.

Se făcea că este ziuă  
Şi erau numai ei doi  
Între nişte cruci frumoase  
Felurite, după soi.

Unele erau de aur  
Altele din fier şi lemn,  
De argint şi de aramă,  
Fiecare cu un semn.

Zice îngerul atuncea:  
“Ia-ţi o cruce, care vrei!  
Numai potriveşte-o bine  
Şi te-ntoarce la bordei!”

Lacom, el apucă-n grabă  
Cea de aur mai întâi,  
Începând s-o tăbârcească  
Pe voinici umerii săi.

Dar nu-i chip ca s-o urnească  
Și privind la ea cu jind,  
Se pogoară mai la vale,  
La o cruce de argint.

De prea multă strălucire  
Nu te poţi uita la ea,  
Dar voind ca s-o ridice,  
Vede că-i nespus de grea.

Se mai uită, iar încearcă,  
Până ce îşi ia de seamă  
Să-şi aleagă altă Cruce  
Tot frumoasă, de aramă.

Dar în ciuda lui ş-aceea  
– Pentru dânsul – este grea,  
Cea de marmură mai tare,  
Cea de fier cam tot aşa.

Lângă ele mai la vale  
Vede sub un copăcel,  
Cruce de stejar, uşoară,  
Numai bună pentru el.

O ridică deci şi pleacă,  
Iară Îngerul pe drum  
Îl întreabă pentru cruce,  
Dacă-i mulţumit acum.

“Slavă Domnului, răspunde,  
Tare-s mulţumit de ea,  
Că din toate numai asta  
Este după vlaga mea!”

Îngerul atunci îi zice:  
“Omule nemulţumit!  
Pentru Crucea vieţii tale  
Totdeauna ai cârtit!

Astăzi te-am adus anume  
Ca să-ţi fie ţie semn  
Că nici una nu poţi duce,  
Decât crucea cea de lemn.

Asta este “Crucea Vieţii”  
Dată ţie de când eşti,  
Deci lui Dumnezeu dă slavă  
Şi de-acum să nu cârteşti.

Cele de metale scumpe  
Sunt a oamenilor sfinţi,  
Cari sufăr pân-la sânge,  
Întru grele nevoinţi.

Iară tu cu sărăcia  
Lesne te vei mântui,  
Dacă vei păzi credinţa  
Şi răbdând, vei mulţumi!”

Şi răbdând, vei mulţumi!
